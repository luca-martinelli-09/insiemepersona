---
id: aiutaci-a-costruire
date: 2023-02-22
title: Aiutaci a costruire il puzzle della nostra comunità
abstract: Un puzzle colorato e un cuore a contenere Sona. Sono questi i simboli che abbiamo scelto per rappresentarci, perchè abbiamo consapevolezza che nessuna immagine di puzzle può risultare veramente completa se manca anche una sola tessera.
image: /articoli/aiutaci-a-costruire.png
---

## Noi ripartiamo dalle persone

Un puzzle colorato e un cuore a contenere Sona.

Sono questi i simboli che abbiamo scelto per rappresentarci, perchè abbiamo consapevolezza che nessuna immagine di puzzle può risultare veramente completa se manca anche una sola tessera. Il nostro obiettivo è mettere assieme tutte quelle persone che hanno a cuore il nostro territorio, per completare un puzzle di valori e di idee che esprima l'immagine migliore della nostra comunità. Persone appassionate, che abbiano nel vero civismo la loro stella polare da seguire; donne e uomini a servizio, senza personalismi, col solo obiettivo di lavorare per la nostra gente.

Stiamo coltivando il dialogo con ogni componente del mondo civico, con la volontà di superare anche quelle sfumature che hanno contribuito a dividere la nostra originaria Lista, per ricomporre quell'unità di intenti e quella progettualità che ha contraddistinto il nostro straordinario lavoro di questi anni. Il nostro è e vuol essere sempre un progetto inclusivo.

Noi ripartiamo quindi dalle persone, dall'impegno e lavoro portato avanti finora. Quello che abbiamo fatto racconta chi siamo, la nostra visione, la nostra attenzione per il territorio e per la nostra gente. Questo vale molto di più di qualsiasi promessa elettorale. Noi valiamo per quello che siamo e che avete conosciuto. Ma abbiamo ancora tante cose da fare, tante idee da sviluppare, anche tanti progetti da modificare ascoltando quel territorio a cui noi apparteniamo.

Per questo vi invitiamo a partecipare al nostro primo incontro, giovedì 23 febbraio presso il salone della scuola Pellico 2 a Lugagnano in via Carducci. Proporremo le nostre idee e ascolteremo i vostri suggerimenti per cercare tutti insieme di comporre quel meraviglioso puzzle delle persone appassionate della nostra comunità.
